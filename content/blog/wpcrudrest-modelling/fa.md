---
title: آموزش طراحی افزونه‌های وردپرس با WPCrudRest
description: 'در این مقاله سعی می‌کنیم نحوه استفاده از ویرایشگر گرافیکی افزونه ساز وردپرس WPCrudRest را آموزش دهیم. با استفاده از WPCrudRest می‌توانید افزونه‌های وردپرس را به‌صورت اتوماتیک توسعه دهید.'
order: 5
---

## معرفی
WPCrudRest چارچوبی است که شما را قادر می‌سازد به راحتی افزونه‌ها یا اصطلاحا پلاگین‌های وردپرسی را ایجاد کنید. برای کسب اطلاعات بیشتر می‌توانید به [صفحه معرفی محصول](/products/wpcrudrest) یا [صفحه گیت هاب](https://github.com/asadidebuger/WPCrudRest) مراجعه کنید.

## آموزش نصب و راه‌اندازی
برای اطلاع از نحوه نصب این ابزار به مقاله **[آموزش نصب و راه‌اندازی WPCrudRest](/fa/blog/wpcrudrest-setup)** مراجعه کنید.
## آشنایی با محیط ویرایشگر
طبق آموزش‌های ارائه شده در مقاله [آموزش نصب و راه‌اندازی WPCrudRest](/fa/blog/wpcrudrest-setup/#ج-یک-پروژه-مدلسازی-جدید-ایجاد-کنید)، مدل ازپیش آماده شده مدیریت کتابخانه را که از [اینجا](https://github.com/asadidebuger/WPCrudRest/tree/main/models) قابل دریافت می‌باشد، با ویرایشگر مدل باز کرده ایم. این مدل در ویرایشگر (بعد از مرتب سازی اجزا) به‌صورت زیر نمایش داده می‌شود:
![تصویر کلی ویرایشگر گرافیکی مدل/ مدل افزونه مدیریت کتابخانه](/content/wpcrudrest/wpcrudrest-model-editor-hole.png)

## چگونه کار می‌کند؟
نگاه اساسی در طراحی افزونه‌ها، محوریت مدل‌های موجودیت‌های داده‌ای است. اساسی‌ترین قسمت طراحی افزونه‌ها قسمت مدل‌سازی موجودیت‌ها و ارتباطات بین آن‌هاست که در قسمت سمت چپ شکل بالا قابل ملاحظه است. در ادامه بخش‌های مختلف افزونه‌هایی که قرار است با این ابزار طراحی کنیم را معرفی می‌کنیم.

## مدل افزونه وردپرس
در شکل زیر نواحی مختلف مدل افزونه کتابخانه با عدد مشخص شده اند. این نواحی اجزای اصلی تشکیل دهنده مدل افزونه وردپرس می‌باشند. 
![نواحی مختلف مدل افزونه کتابخانه](/content/wpcrudrest/wpcrudrest-model-editor-model-parts.png)

در ادامه توضیحاتی راجع به هریک از این نواحی داده می‌شود.
1. افزونه وردپرس (کل افزونه)
2. وب‌سرویس (منطق کسب‌وکار در سمت سرور و وب‌سرویس)
3. رابط‌کاربری گرافیکی (دسترسی گرافیکی افزونه)
4. موجودیت‌های داده‌ای (معادل قسمت مدل در معماری MVC)
5. صفحات مدیریت داده‌ها در پنل مدیریت وردپرس
6. منوهای قابل اضافه شدن به پنل مدیریت وردپرس
7. سبک‌های آماده برای فیلدها در فرم
**نکته**: با دوبار کلیک بر روی هر المان از مدل افزونه، پنجره‌ای باز می‌شود که می‌توانید تنظیمات موردنظر برای آن قسمت را انجام دهید.
### 1. افزونه وردپرس
این المان ویژگی‌های کلی افزونه وردپرس را دربر می‌گیرد. برای ایجاد یک افزونه وردپرس جدید باید از پالت ابزارک‌ها، ابزار "New Plugin" را انتخاب کنید و سپس با کیک در قسمت خالی بوم، نمونه‌ای از آن را ایجاد کنید. 

**نکته**: برای شروع طراحی مدل، داشتن یک مخزن که انواع فیلدها درآن تعریف شده باشد الزامی است. درصورتی‌که مخزن نوع فیلدها به فایل مدل الصاق نشده باشد، حین ایجاد المان افزونه وردپرس از شما خواسته میشود تا مخزن نوع فیلدها را معرفی و الصاق کنید. میتوانید ازطریق **[این لینک](https://raw.githubusercontent.com/asadidebuger/WPCrudRest/main/models/FieldTypeRepo.crudrest)** مخزن ازپیش آماده را دریافت و در پروژه خود قرار دهید.

قبل از اینکه نمونه‌ای از المان مدل افزونه ایجاد شود، پنجره‌ای مطابق با شکل زیر باز می‌شود که می‌توانید ویژگی‌های مربوط به افزونه موردنظر خود را توسط آن تنظیم کنید.
![قسمت تنظیمات جزئیات افزونه](/content/wpcrudrest/wpcrudrest-model-editor-plugin-details.png)

* "Plugin Name" نام افزونه را مشخص می‌کند.
* با علامت زدن گزینه "Has Dynamic Access Controller" مشخص می‌کنید که ساختارهای مربوط به کنترل دسترسی در افزونه ایجاد شود یا خیر.
* "Prefix" یک مقدار منحصر بفرد برای افزونه شماست که آن را از سایر افزونه‌ها متمایز می‌کند و باعث جلوگیری از تداخل با سایر افزونه‌هاست. این مقدار باید با دقت تنظیم شود.
* "Directory" درواقع نام مسیر اصلی افزونه را مشخص می‌کند که لازم است در بین تمام افزونه‌های موجود برای وردپرس یکتا باشد. این مقدار نیز باید با دقت تنظیم شود و البته می‌تواند با مقدار "Prefix" برابر باشد.
* مقدار "Description" توضیحات افزونه را مشخص می‌کند.
* مقدار "URL" آدرسی است که افزونه در آن قابل دریافت است.
* مقدار "Update URI" آدرسی است که برای بررسی نسخه جدید افزونه استفاده می‌شود.
* مقدار "Author" نام مولف و صاحب امتیاز افزونه است.
* "Author URL" آدرس صفحه وب صاحب امتیاز را مشخص می‌کند.
* "Text Domain" هم دامنه زبان افزونه را محدود می‌کند که باعث جلوگیری از تداخل هنگام ترجمه به زبان‌های دیگر می‌شود. 
* "DB Version" شماره نسخه پایگاه داده است. اگر تغییرات در مدل موجودیت‌های داده‌ای اتفاق بیفتد، به علت اینکه ساختار پایگاه داده تغییر می‌کند باید این مقدار تغییر یابد تا ساختار جدید در پایگاه داده ایجاد شود

سایر ویژگی‌ها مطابق با سند نیازمندی‌های سرفایل وردپرس است که می‌توانید جزئیات آن را [در اینجا](https://developer.wordpress.org/plugins/plugin-basics/header-requirements/) مطالعه کنید.

### 2. وب‌سرویس
این ناحیه از مدل افزونه دربرگیرنده قسمت حیاتی افزونه و منطق سمت سرور است. برای ایجاد نمونه‌ای از این المان باید از قسمت ابزارک‌ها، گزینه "WebService" را انتخاب کنید و در داخل ناحیه 1 یعنی ناحیه افزونه وردپرس کلیک کنید. این المان نیاز به انجام تنظیمات ندارد و فقط دربرگیرنده اجزای داخلی خود است.

### 3. رابط‌کاربری گرافیکی
این ناحیه تشکیل دهنده اجزای تشکیل‌دهنده رابط کاربری گرافیکی افزونه وردپرس است. برای ایجاد این المان باید از قسمت ابزارک، گزینه "GUI" را انتخاب کنید و در داخل ناحیه یک یعنی ناحیه افزونه وردپرس کلیک کنید. بلافاصله بعد از ایجاد این المان، یک منو، دربرگیرنده صفحات افزونه و مخزن سبک‌های نمایش فیلدها در فرم ها همراه با سه سبک پیشفرض ایجاد می‌شود. با دوبار کلیک روی این المان پنجره‌اس مطابق با شکل زیر باز می‌شود که میتوان کلاس یا سبک نمایش خاصی را روی کل افزونه اعمال نمود.
![تنظیمات قسمت رابط کاربری گرافیکی](/content/wpcrudrest/wpcrudrest-model-editor-gui-options.png)

### 4. موجودیت‌های داده‌ای
موجودیت‌های داده‌ای همان مدل‌های داده هستند که ساختار داده‌های قابل مدیریت در سیستم را مشخص می‌کنند. هر موجودیت دارای تعدادی فیلد و همچنین رابطه‌های مختلفی با سایر موجودیت‌ها می‌باشد. برای ایجاد موجودیت جدید باید از قسمت ابزارک‌ها گزینه "New Entity" را انتخاب کنید و سپس با کلیک در قسمت خالی ناحیه وب‌سرویس، پنجره‌ای مطابق شکل زیر نمایش داده می‌شود و از شما میخواهد تا مقادیری را برای موجودیت جدید تنظیم کنید. با کلیک روی دکمه "OK" موجودیت جدید ایجاد می‌شود.
![تنظیمات موجودیت](/content/wpcrudrest/wpcrudrest-model-editor-entity-options.png)

بعد از ایجاد موجودیت، با دوبار کلیک روی آن، پنجره تنظیمات موجودیت مجددا در دسترس می‌باشد. مقادیری که باید وارد شود از این قرار است:
- "Key": یک کلید منحصر بفرد برای موجودیت. این کلید برای ایجاد فایل‌های کلاس موجودیت، پایگاه داده، صفحات و وب‌سرویس‌ها استفاده می‌شود و بنابراین ترجیحاً باید جزو کلمات کلیدی نباشد و همچنین بدون فاصله و به لاتین نوشته شود.
- "Label": برچسب موجودیت می‌باشد که در جاهای مختلفی برای اشاره به موجودیت در حالت منفرد به کار می‌رود. این مقدار در افزونه قابل ترجمه است.
- "Plural label": برچسب موجودیت در حالت جمع می‌باشد و بیشتر در رابط گرافیکی کاربری کاربرد دارد. این مقدار در افزونه قابل ترجمه است.
- "Title Script": این مقدار که یک عبارت جاوا اسکریپت است برای ایجاد یک عبارت رشته‌ای برای عنصر داده‌ای از نوع موجودیت است. برای مثال برای تشکیل عنوان عنصر داده‌ای از نوع موجودیت شخص می توان از ترکیب نام و نام خانوادگی استفاده کرد. متغیر "item" به شی داده اشاره می‌کند و در این ناحیه قابل استفاده است. بنابراین درج عبارت `item.firstname+ ' ' +item.lastname` می‌تواند برای تشکیل عنوان یک شخص مناسب باشد. البته بدیهی است که موجودیت باید دارای فیلدهای "lastname" و "firstname" باشد.
### 4.1. افزودن فیلد
هر موجودیت از تعدادی فیلد و رابطه تشکیل شده است. بنابراین بعداز ایجاد موجودیت باید فیلدهای لازم را به آن افزود. برای ایجاد فیلد جدید در یک موجودیت باید از قسمت ابزارک‌ها گزینه "Entity Field" را انتخاب کنید و سپس روی فضای خالی در موجودیت موردنظر کلیک کنید. بعداز آن پنجره‌ای مطابق شکل زیر نمایش داده می‌شود که باید مقادیری را در آن تنظیم کنید.
![تنظیمات فیلد](/content/wpcrudrest/wpcrudrest-model-editor-entity-field-options.png)

مقادیر قابل تنظیم در این قسمت عبارتند از:
- "Field Type": نوع فیلد را مشخص می‌کند. این مقادیر از مخزن نوع فیلدها واکشی می‌شوند. برای افزودن نوع‌های جدید یا ایجاد تغییرات می‌توانید مدل مخزن نوع فیلدها را ویرایش کنید.
- "Key": یک کلید منحصر بفرد برای فیلد در موجودیت است. این مقدار باید بدون فاصله و به لاتین و ترجیحا با حروف کوچک درج شود. از این مقدار برای ایجاد ویژگی‌ها در کلاس موجودیت و ستون‌های جدول موجودیت در پایگاه‌داده استفاده می‌شود.
- "Label": برچسب فیلد را معین می‌کند. این مقدار در افزونه قابل ترجمه است.
- "Is Indexed": تعین می‌کند که این فیلد باید در پایگاه‌داده ایندکس شود.
- "Is Unique": تعین می‌کند که این فیلد باید در پایگاه‌داده یکتا باشد.
- "Is Required": تعین می‌کند که واردکردن مقدار برای این فیلد اجباری است.

### 4.2. انواع فیلدها
همانطور که اشاره شدنوع فیلدها در فایل مدل مخزن نوع فیلد تعریف می‌شوند. ما برای نمونه تعدادی از انواع فیلدها را در مدل مخزن که [از اینجا](https://github.com/asadidebuger/WPCrudRest/blob/main/models/FieldTypeRepo.crudrest) قابل دریافت است آماده کرده‌ایم. هر نوع فیلد دارای تعدادی مبدل است که در مواقع نوشتن در پایگاه‌داده، واکشی و جستجو و انتقال به لایه رابط‌کاربری گرافیکی کار تبدیل مقادیر را انجام می‌دهند. همچنین اجزای گرافیکی و اعتبارسنجی هم در نوع فیلد قابل تعیین است. در ادامه خواص برخی از انواع فیلدهای پیش‌ساخته را شرح می‌دهیم:
- "text": معادل "TEXT" در پایگاه داده است و برای فیلدهایی که مقدار آن‌ها رشته‌های متغیر طولانی است به‌کار می‌رود.
- "int": معادل "INT" در پایگاه داده است و برای فیلدهایی که مقدار آن‌ها عدد بدون اعشار است به‌کار می‌رود.
- "checkBox":  معادل "BOOLEAN" در پایگاه داده است و برای فیلدهایی که مقدار آن‌ها دوحالتی است به‌کار می‌رود.
- "gender":  معادل "INT" در پایگاه داده است و برای تعیین جنسیت به‌کار می‌رود.
- "date":  معادل "DATE" در پایگاه داده است و برای فیلدهایی که مقدار آن‌ها از نوع تاریخ است و برای نمایش نیازی به نمایش ساعت نیست به‌کار می‌رود.
- "datetime": معادل "DATETIME" در پایگاه داده است و برای فیلدهایی که مقدار آن‌ها از نوع تاریخ است و برای نمایش نیازی به نمایش ساعت هم هست به‌کار می‌رود.
- "time": معادل "TIME" در پایگاه داده است و برای فیلدهایی که مقدار آن‌ها از نوع ساعت است به‌کار می‌رود.
- "nationalCode": معادل "VARCHAR(10)" در پایگاه داده است و برای فیلدهایی که مقدار آن‌ها کدملی است به‌کار می‌رود.
- "mobile": معادل "VARCHAR(11)" در پایگاه داده است و برای فیلدهایی که مقدار آن‌ها شماره همراه است به‌کار می‌رود.
- "title": معادل "VARCHAR(50)" در پایگاه داده است و برای فیلدهایی که مقدار آن‌ها اسم است به‌کار می‌رود (مانند نام و نام خانوادگی).
- "email": معادل "VARCHAR(30)" در پایگاه داده است و برای فیلدهایی که مقدار آن‌ها آدرس ایمیل است به‌کار می‌رود.
- "phone": معادل "VARCHAR(14)" در پایگاه داده است و برای فیلدهایی که مقدار آن‌ها شماره تلفن است به‌کار می‌رود.

### 4.2. افزودن رابطه
رابطه‌های قابل پشتیبانی عبارتند از:
- رابطه یک موجودیت با خودش به‌صورت یک‌به‌یک
- رابطه یک موجودیت با خودش به‌صورت چندبه‌چند
- رابطه بین دو موجودیت به صورت یک‌به‌یک
- رابطه بین دو موجودیت به صورت یک‌به‌چند
- رابطه بین دو موجودیت به صورت چندبه‌چند

برای ایجاد رابطه می‌توانید از قسمت ابزارک‌ها، گزینه "Relation" را انتخاب کنید و سپس در قسمت خالی موجودیت موردنظر کلیک کنید. بعد ازآن پنجره‌ای مطابق با شکل زیر نمایش داده می‌شود که باید مقادیری را برای تنظیم رابطه درآن وارد کنید.
![تنظیمات فیلد](/content/wpcrudrest/wpcrudrest-model-editor-entity-relation-options.png)

- "Target Entity": موجودیت طرف دیگر رابطه را مشخص می‌کند.
- "Opposite": رابطه متقابل در موجودیت مقابل را تعیین می‌کند. برای مثال اگر دو موجودیت شخص و شغل باهم رابطه متقابل داشته‌باشند، هم از شخص می‌توان به شغل دست یافت و هم از شغل می‌توان به اشخاصی که با آن رابطه دارند رسید. البته این مقدار می‌تواند خالی باشد و دراین‌صورت رفتار متفاوتی خواهد داشت و رابطه از نوع یک‌طرفه خواهد بود. درصورتی که مقداری برای این ویژگی انتخاب شود، در رابطه مقابل تغییرات به‌صورت اتوماتیک اعمال می‌شود.
- "Key": یک کلید منحصر بفرد برای رابطه به‌عنوان یک فیلد در موجودیت است. این مقدار باید بدون فاصله و به لاتین و ترجیحا با حروف کوچک درج شود. از این مقدار برای ایجاد ویژگی‌ها در کلاس موجودیت و کلیدهای خارجی در جداول پایگاه‌داده استفاده می‌شود.
- "Label": برچسب رابطه را معین می‌کند. این مقدار در افزونه قابل ترجمه است.
- "Is Indexed": تعین می‌کند که کلید متناظر باید در پایگاه‌داده ایندکس شود. (پشتیبانی ناقص)
- "Is Unique": تعین می‌کند که کلید متناظر باید در پایگاه‌داده یکتا باشد. (پشتیبانی ناقص)
- "Is Required": تعین می‌کند که واردکردن مقدار برای این رابطه اجباری است.
- "Many": تعیین می‌کند که طرف جاری رابطه می‌تواند چند مقدار داشته باشد و درغیر این‌صورت تک مقدار خواهد بود.
درصورتی که به مثال نیا دارید می‌توانید مدل مثالی "سیستم منابع انسانی" که [از اینجا](https://github.com/asadidebuger/WPCrudRest/blob/main/models/hrm.crudrest) در دسترس است را بررسی کنید.

### افزودن وب‌سرویس سفارشی
وب‌سرویس‌های مرتبط با مدیریت داده‌ها و داده‌های موردنیاز برای صفحات، به‌صورت پیشفرض ایجاد می‌شوند. درصورتی که به واسط‌های وب‌سرویسی خاصی نیاز دارید می‌توانیدآن‌ها را به ناحیه وب‌سرویس اضافه کنید. بعد از تولید کد، ساختارهای توابع سفارشی وب‌سرویس و کنترل دسترسی آن‌ها ایجاد می‌شود و می‌توانید مطابق میل خود رفتار آن‌ها را پیاده‌سازی کنید. برای ایجاد متد وب‌سرویس باید از قسمت ابزارک‌ها، گزینه "Custom API method" را انتخاب و در قسمت خالی از ناحیه وب‌سرویس (ناحیه 2) رها یا کلیک کنید. با انجام این‌کار پنجره‌ای مطابق شکل زیر ظاهر می‌شود که باید مشخصات اصلی تابع وب‌سرویس را در آن تنظیم کنید و سپس روی دکمه "OK" را کلیک کنید.

![افزودن متد جدید به وب سرویس](/content/wpcrudrest/wpcrudrest-model-editor-webservice-methode-options.png)
* "Method": نوع تابع است که باید انتخاب شود.
* "Method Name": نام تابع را مشخص میکند و باید به‌صورت لاتین و بدون فاصله نوشته شود.
* "Implement AC Codes": درصورتی که این گزینه را انتخاب کنید ساختار کنترل دسترسی هم برای تابع وب‌سرویس ایجاد خواهد شد.

### 5. صفحات
صفحات درواقع رابط‌کاربری گرافیکی برای دسترسی به لیست داده‌ها (موجودیت‌ها)، مشاهده جزئیات داده‌ها، ایجاد و ویرایش آن‌هاست. هر صفحه از دو قسمت اصلی تشکلی شده است که عبارتند از:
* نمای لیست که داده‌ها را به‌صورت لیست نمایش می‌دهد
* نمای فرم که جزئیات یک موجودیت یا داده را به‌صورت فرم نمایش می‌دهد و همچنین امکان ایجاد یا ویرایش آن‌ها را فراهم می‌کند.
 برای ایجاد صفحه جدید باید از قسمت ابزارک‌ها، گزینه "New Page" را انتخاب و در یک جای خالی از ناحیه شماره 5 رها کنید. با انجام این کار پنجره‌ای مطابق با شکل زیر باز می‌شود که باید خصوصیات صفحه را در آن تنظیم کنید و سپس با تایید آن صفحه موردنظر ایجاد می‌شود.
![افزودن صفحه جدید به رابط کاربری گرافیکی](/content/wpcrudrest/wpcrudrest-model-editor-ui-page-options.png)

* "Entity": موجودیت هدف را مشخص می‌کند. البته برای یک موجودیت هم می‌توانید چند صفحه با جزئیات متفاوت ایجاد کنید.
* "Key": کلید دسترسی به صفحه است. درصورتی که موجودیت را انتخاب کنید این فیلد به‌صورت پیش‌فرض کلید موجودیت را اختیار می‌کند ولی می‌توانید آن‌را تغییر دهید.
* "Override Title": درصورتی که این مقدار خالی باشد عنوان صفحه باتوجه به برچسب موجودیت تشکیل می‌شود ولی با تنظیم عبارتی برای این مقدار می‌توانید عنوان صفحه را سفارشی سازی کنید. این مقدار در افزونه قابل ترجمه است.

همانطورکه گفته شد هر صفحه از دو نمای لیست و فرم تشکیل شده است. با دوبارکلیک روی المان "Form view" و "List view" در هر صفحه پنجره‌هایی باز می‌شود که می‌توانید هر نما را به‌صورت جزئی‌تر سفارشی سازی کنید.

### 5.1. سفارشی‌سازی نمای لیست
با دوبار کلیک روی گزینه "List view" در هر صفحه پنجره‌ای مطابق شکل زیر نمایش داده می‌شود که از چند قسمت مختلف تشکیل شده است. در ادامه درمورد گزینه‌های هر قسمت توضیح می‌دهیم.
![افزودن صفحه جدید به رابط کاربری گرافیکی](/content/wpcrudrest/wpcrudrest-model-editor-ui-page-list-options.png)

### 5.1.2. قسمت "Properties"
این قسمت ویژگی‌های کلی نمای لیست را مطابق با شکل بالا مشخص می‌کند.

* "Show Create Button": تعین اینکه دکمه ایجاد نمایش داده شود.
* "Show Search box": تعین اینکه جستجو نمایش داده شود.
* "Show Delete Button": تعین اینکه دکمه حذف نمایش داده شود.
* "Show Edit Button": تعین اینکه دکمه ویرایش نمایش داده شود.
* "Show View Detail Button": تعین اینکه دکمه نمایش جزئیات درحالت فرم نمایش داده شود.
* "Items Per Page": تعیین تعداد سطرها در هر صفحه

### 5.1.3. قسمت "Visible Columns"
در این قسمت مطابق با شکل زیر فیلدهای قابل نمایش تعیین می‌شوند. به‌صورت پیش‌فرض تمام فیلدها برای نمایش انتخاب شده‌اند. با دوبار کلیک روی فیلدهای قابل نمایش (سمت راست) می‌توانید آن‌ها را از لیست حذف کنید و با دوبار کلیک روی فیلدی که در لیست وجود ندارد (در سمت چپ) به لیست فیلدهای قابل نمایش اضافه خواهد شد.

![تعیین فیلدهای قابل نمایش](/content/wpcrudrest/wpcrudrest-model-editor-ui-page-list-visible.png)

### 5.1.4. قسمت "Sortable Columns"
در این قسمت مطابق با شکل زیر فیلدهای قابل مرتب سازی تعیین می‌شوند. به‌صورت پیش‌فرض تمام فیلدها برای مرتب سازی انتخاب شده‌اند. مانند قسمت قبل، با دوبار کلیک روی فیلدهای قابل مرتب سازی (سمت راست) می‌توانید آن‌ها را از لیست حذف کنید و با دوبار کلیک روی فیلدی که در لیست وجود ندارد (در سمت چپ) به لیست فیلدهای قابل مرتب سازی اضافه خواهد شد.

![تعیین فیلدهای قابل مرتب سازی](/content/wpcrudrest/wpcrudrest-model-editor-ui-page-list-sortable.png)

### 5.1.5. قسمت "Searchable Fields"
در این قسمت مطابق با شکل زیر فیلدهای قابل جستجو تعیین می‌شوند. به‌صورت پیش‌فرض هیچ فیلدی برای مرتب سازی انتخاب نشده است. مانند قسمت قبل، با دوبار کلیک روی فیلدهای قابل جستجو (سمت راست) می‌توانید آن‌ها را از لیست حذف کنید و با دوبار کلیک روی فیلدی که در لیست وجود ندارد (در سمت چپ) به لیست فیلدهای قابل جستجو اضافه خواهد شد. توجه کنید که همه‌ی انواع فیلدها قابلیت جستو ندارند.

![تعیین فیلدهای قابل جستجو](/content/wpcrudrest/wpcrudrest-model-editor-ui-page-list-searchable.png)

### 5.1.6. قسمت "Bulk Actions"
در این قسمت می‌توانید ساختار کلی برای انجام اعمال دسته‌جمعی روی سطزهای انتخابی را ایجاد کنید. البته عمل دسته جمعی حذف به‌صورت پیشفرض به‌صورت کامل پیاده‌سازی می‌شود ولی برای سایر اعمال نیاز به پیاده‌سازی جزئیات در تابع موردنظر می‌باشد.این قسمت مطابق شکل زیر است.
![تعریف اعمال دسته جمعی](/content/wpcrudrest/wpcrudrest-model-editor-ui-page-list-bulk.png)

برای افزودن عمل دسته جمعی ابتدا روی دکمه "New Bulk Action" کلیک کنید تا مدل عمل دسته جمعی در لیست پایینی ایجاد شود. بعد از آن می‌توانید مقادیر "Key" و "Title" را به دلخواه تغییر دهید. برای حذف هم می‌توانید بعد از انتخاب عمل دسته جمعی مورد نظر در لیست، روی دکمه "Remove" کلیک کنید تا عمل دسته‌جمعی انتخاب شده حذف شود.

### 5.1.7. قسمت "Advance"
در این قسمت می‌توانید قسمت "WHERE" از پرسه پایگاه داده برای واکشی سطرها را سفارشی سازی کنید. شرطی که در این قسمت اضافه می‌شود درواقع با شرط پردازش شده به ‌صورت "AND" ترکیب می‌شود و نتایج را محدودتر می‌کند. برای اینکه بهتر بتوانید این قسمت را پیکربندی کنید، بهتر است قسمت ابزار توسعه وردپرس را فعال کنید و پرسه‌ مربوط به واکشی آیتم‌های مربوطه را بررسی کنید.
![سفارشی سازی پرسه از پایگاه داده](/content/wpcrudrest/wpcrudrest-model-editor-ui-page-list-advance.png)

### 5.2. سفارشی‌سازی نمای فرم
با دوبار کلیک روی گزینه "Form view" پنجره‌ای مطابق شکل زیر باز می‌شود که در آن می‌توانید چنش فیلدها را مشخص کنید. با دوبار کلیک روی فیلدها در لیست سمت راست، فیلد موردنظر به لیست فیلدهای فرم اضافه می‌شود. سپس با انتخاب آن و تعیین سبک نمایش، تعیین می‌کنید که به چه صورتی نمایش داده شود. همچنین با دوبار کلیک روی یک فیلد در لیست فیلدهای فرم، آن فیلد از لیست حذف خواهد شد.
![سفارشی سازی نمای فرم](/content/wpcrudrest/wpcrudrest-model-editor-ui-page-form.png)

### 6. منوها
منوها راه دستیابی به صفحات را هموار می‌سازند. برای ایجاد یک منو باید از قسمت ابزارک‌ها، گزینه "New Menu Item" را انتخاب و در قسمت خالی ناحیه منو رها کنید. پنجره ای مطابق شکل زیر باز می‌شود که باید صفحه‌ای که منو کاربر را به آن هدایت می‌کند را انتخاب کنید. همچنین در قسمت "Override Title" می‌توانید نام پیشفرض منو را تغییر دهید.
![ایجاد منو برای وردپرس](/content/wpcrudrest/wpcrudrest-model-editor-ui-menu-item.png)

همچنین می‌توانید با دوبار کلیک روی ن��حيه 6 یعنی دربرگ��رنده منوها، منوی اصلی را مطابق با شکل زیر سفارشی سازی کنید.
![سفارشی سازی منوی اصلی افزونه وردپرس](/content/wpcrudrest/wpcrudrest-model-editor-ui-menu.png)
* "Menu Title": عنوان منوی اصلی را تعیین می‌کند. این مقدار در افزونه قابل ترجمه است.
* "Slug": حکم کلیدی را دارد که برای منحصر بفرد کردن آدرس منوها به‌کار برده می‌شود.
* "Icon Class": کلاس شکلک منوی اصلی را تعیین می‌کند.

### 7. سبک‌های چینش
سبک‌ها درواقع ترکیبی از کلاس‌ها و استایل‌ها هستند که برای تعیین نحوه نمایش فیلدها در فرم‌ها کاربرد دارند. برای ایجاد سبک جدید از قسمت ابزارک‌ها، گزینه "New Layout" را انتخاب کنید و در یک مکان خالی از ناحیه 7 رها کنید. سبک جدید ایجاد می‌شود. با دوبار کلیک روی آن پنجره‌ای مطابق با شکل زیر باز می‌شود که می‌توانید مقادیر مناسب را وارد کنید.
![ایجاد سبک چینش](/content/wpcrudrest/wpcrudrest-model-editor-ui-layout.png)
